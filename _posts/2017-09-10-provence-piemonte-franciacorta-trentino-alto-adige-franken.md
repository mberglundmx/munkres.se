---
excerpt: Vår bekväma buss tar dig från Nice på en resa genom det sköna Provence, när den mest intensiva turistperioden är över. Du får möjlighet att uppleva det vackra områdets viner, som långt ifrån bara är rosé.
---
# Program med reservation för mindre förändringar
Resan utgår från Nice. Till Nice väljer du att ta dig på egen hand med flyg och få några härliga
storstads- och kulturdagar på egen hand innan själva vinresan påbörjas, eller också följer du med
bussen som kör ned på tre dagar, med start från Karlstad på morgonen den 7 september. Bussresan
ner är gratis, men du får betala de tre hotellnätterna och din mat under utresan.
Vår bekväma buss tar dig från Nice på en resa genom det sköna Provence, när den mest intensiva
turistperioden är över. Du får möjlighet att uppleva det vackra områdets viner, som långt ifrån bara
är rosé. Här finns allt från riktigt kraftiga röda viner från Bandol till friska vita eller insmickrande
söta. Efter två dagar i Provence åker vi österut längs Côte d'Azur in i Italien med sikte på Alba i
Piemonte och en lika lång vistelse där. Förutom den välkända Nebbiolodruvan kommer vi att stöta
på bl a Barbera och Dolcetto. Här i vinregionen Piemonte är det fokus på röda viner.
Nu har det blivit dags för lite italienskt bubbel. Vi besöker Oltrepò Pavese på vår väg till
Franciacorta, söder om den vackra Lago d'Iseo. I Franciacorta tillverkar man högklassiga
mousserande viner med Méthodo Classico, dvs på samma sätt som i Champagne. Resan går vidare
mot Trentino/Alto Adige med några provningar av deras viner på lokala såväl som på internationella
druvor.

Vi lämnar sedan Italien för en övernattning i den vackra dalgången Stubaital i Österrike, där
förhoppningsvis ett vackert väder inbjuder till lite lätt vandring efter all god mat och dryck. Resans
sista vinprovning blir sedan i den tyska vinregionen Franken i samband med vår övernattning där.
På hemvägen blir det sedan en övernattning i Buchholz strax söder om Hamburg.

## Preliminärt detaljprogram

### Söndag 10 september 2017
Bussen kommer att vara parkerad på en parkeringsplats, som heter Ferber, i närheten av flygplatsen
i Nice. Dit tar man sig enklast med taxi från sitt hotell. Beräknad avresa från Nice är 09.00.
Vi reser västerut till vingården Vignelaure utanför den lilla orten Rians, där vi (ca 11.30) möts av
svensken Sigvard Johnson, som är en av vinmakarna där. Efter visning och provning av deras
prestigeviner bjuds vi på en buffé inkl vatten och vin.

Efter lunchen åker vi till vårt hotell Kyriad Prestige i hamnen i Le Seyne-sur-Mer i utkanten av
Toulon. Här bor vi två nätter. Hotellet har en fin utomhuspool, och med lite tur är den öppen för ett
eftermiddagsdopp. Det beror på hur varm hösten har varit – en varm höst ger längre säsong så vi
håller tummarna.

Vägg i vägg med hotellet ligger en liten italiensk restaurang där vi äter en gemensam middag.

### Måndag 11 september 2017
Efter frukost åker vi några mil till Bandol, där vi besöker kooperativet Moulin de la Roque
(kl 10.00). Där får vi bland annat prova deras kraftiga viner gjorda till största delen på Mourvèdre,
inga direkta pratviner men som passar perfekt till kraftigare mat.
Efter provningen åker vi in till Bandol för lunch på egen hand i den mysiga lilla staden direkt vid
Medelhavet.

På eftermiddagen går turen till Cabasse och vingården Gavoty (kl 15.00), med ett stort urval av vin
i alla färger. Här kan man t.ex. passa på att ladda upp med högklassig rosé inför kommande
sommar.

Middag på egen hand.

### Tisdag 12 september 2017
Nu går turen mot Italien via Nice och vidare mot Menton via Moyenne Corniche med underbar
utsikt över Medelhavet, Monaco mm. Vid otjänlig väderlek kör vi i stället motorvägen. Lunch på
egen hand längs vägen.

Vi kommer fram på eftermiddagen till vårt Hotel Calissano i Alba, där vi skall bo två nätter. Efter
incheckning och en stunds vila eller en tur på stan är det dags att åka 45 minuter söderut till
Dogliano – centrum för druvan Dolcetto, där vi skall besöka Agriturismo Bevione (kl 18.00) för en
kort visning av deras vingård. Därefter serveras en riktig italiensk middag i kombination med
gårdens eget vin.

Efter middagen återvänder vi till Alba för välbehövlig nattvila.

### Onsdag 13 september 2017
Den här dagen ägnar vi åt Piemontes viner i och omkring Barolo. Vi besöker först Fratelli Revello i
byn La Morra för en provning av deras Barolo, Barbera och eventuellt ytterligare viner. Lunch
kommer att intas på egen hand i eller i närheten av La Morra.

Eftermiddagens vinprovning blir på kooperativet Terre de Barolo, med samma typ av viner som på
förmiddagen.

Gemensam middag på hotellet i Alba.

### Torsdag 14 september 2017
Vi lämnar Alba och Piemonte och styr mot Oltrepò Pavese och Marchese Adorno, som gör
mousserande vin, men även en hel del frizzante, dvs svagt bubblande viner, och stilla viner. Där
bjuds vi också på gemensam lunch innan vi fortsätter mot Franciacorta.
Innan vi kommer till hotellet gör vi dagens andra provning hos Barone Pizzini i Franciacorta. Efter
provningen är det bara några kilometer till vårt hotell La Locanda de la Franciacorta där vi bor en
natt. Middag på egen hand på någon av restaurangerna i närheten.

### Fredag 15 september 2017
Nu börjar resan norrut med sikte på Österrike och Stubaital. På vägen gör vi ett stopp för
vinprovning i Alto Adige på Cantina Tramin i Tramin. Lunch på egen hand längs vägen.
Beroende på väderlek försöker vi göra uppehåll för en lättare vandring i Italien eller i Stubaital när
vi kommer till vårt hotel Wiesenhof i Mieders, där vi skall bo en natt. Gemensam middag på
hotellet.

### Lördag 16 september 2017
Vi fortsätter hemåt, passerar Fernpass och via Ulm når vi Würzburg på eftermiddagen. Lunch på
egen hand längs vägen.

Innan vi kommer till hotellet i Würzburg besöker vi Schloss Sommerhausen i byn Sommerhausen
längs floden Main för resans sista organiserade provning.

Vi bor central på Hotel Strauss och äter en gemensam middag på hotellet. Kanske finns det tid för
en promenad i den vackra staden eller kanske ett besök på en Weinstube.

### Söndag 17 september 2017
Tidig avresa med sikte på Buchholz och Hotel Frommann
, strax söder om Hamburg. Bussfika och lunch på egen hand längs vägen. Gemensam middag på
hotellet. Förutom hotell och restaurang driver man ett eget ölbryggeri. Deras öl serveras i
restaurangen.
http://www.hotelfrommann.de/

### Måndag 18 september 2017
Sista etappen går via Rödby-Puttgarden och Helsingborg-Helsingör med ankomst till Karlstad ca kl
22.00. Måltider på egen hand längs vägen. Om utrymme och tid finns gör vi en del kompletterande
inköp i Burg
